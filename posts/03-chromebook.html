<!DOCTYPE html>
<html lang="ro">
<head>
	<meta charset="UTF-8">
	<meta name="viewport" content="width=device-width, initial-scale=1.0">
	<title>Linux pe un Chromebook (+ XFCE) | negoitescu mario</title>
	<link rel="shortcut icon" href="../res/favicon.ico">
	<link href="../style.css" rel="stylesheet" type="text/css" media="all">
</head>
<body>
	<div id="main">
	<p>negoitescu mario &mdash; <a href="../">negoitescu.xyz</a></p>
	<h1>Linux pe un Chromebook (+ XFCE)</h1>
	<nav id="TOC" role="doc-toc">
		<h2 id="toc-title">Cuprins</h2>
		<ul>
<li><a href="#xfce-pe-un-chromebook" id="toc-xfce-pe-un-chromebook">XFCE
pe un Chromebook</a></li>
</ul>
	</nav>
	<p>Recent, am decis să cumpăr un laptop 2-în-1 cu intenția de-al folosi
pe post de tabletă/netbook pentru facultate, notițe și desene. După ceva
căutare online, am decis să cumpăr un Chromebook, știind că majoritatea
acestora pot rula Linux (cel puțin, cele care au o arhitectură x86).
Modelul pe care l-am ales este un <strong>Asus CR1100FKA</strong>,
despre care nu am găsit multe informații online, dar care apărea în
lista de dispozitive care suportă <a
href="https://docs.mrchromebox.tech/docs/supported-devices.html">MrChromebox</a>,
bootloaderul care permite instalarea Linux pe aceste calculatoare.</p>
<div class="pic">
<p><img src="../res/asus-cr1100fka.jpg"
title="Asus CR1100FKA - www.asus.com" /></p>
<p>Imagine preluată de pe <a
href="https://www.asus.com/">www.asus.com</a></p>
</div>
<p>La prima vedere, laptopul pare foarte bine construit. Are un exterior
din plastic rigid care pare că ar rezista majoritatea șocurilor (totuși,
nu voi verifica asta ;) ). Tastatura nu este nimic special dar are un
clic destul de bun, iar touchpadul este destul de mic, dar utilizabil.
De-asemenea, are un număr surprinzător de porturi, inclusiv unul pentru
introducerea unui card SD, care m-a surprins foarte plăcut. Are două
porturi USB Type C, care pot fi folosite pentru încărcarea laptopului de
pe ambele părți, ceea ce a fost mai util decât aș fi crezut.</p>
<p>Ceea ce este cel mai important la acest laptop este, totuși, ecranul
care permite atât input tactil cât și folosirea unui stylus, ceea ce îl
face ideal pentru luarea de notițe sau desenarea unor schițe.</p>
<p>Desigur, singurul lucru care nu mi-a plăcut la acest laptop a fost
sistemul său de operare preinstalat, ChromeOS, care (în afară de a-și
spiona utilizatorii) nici măcar nu permitea folosirea aplicației de
desen în modul offline. Așadar, am început destul de repede să instalez
Linux pe el.</p>
<p>Procesul a fost surprinzător de ușor, scriptul menționat mai sus
(MrChromebox) instalează o versiune a <a
href="https://www.coreboot.org/">Coreboot</a> care permite rularea de pe
un stick USB sau card SD, iar instalarea unui sistem de operare a decurs
ca în cazul oricărui alt laptop sau calculator obișnuit. Am trecut prin
câteva încercări rulând mai multe distribuții de Linux, până când am
decis să rulez <a href="https://fedoraproject.org/">Fedora Linux</a> cu
desktopul <a href="https://xfce.org/">XFCE</a>. Sistemul este
surprinzător de stabil și nu am avut deloc probleme legate de
software.</p>
<p>Prima dată când am instalat Linux pe acest Chromebook, am fost
surprins de faptul că aproape totul funcționează fără a mai trebui să
instalez un pachet sau driver suplimentar. Singurul lucru care a trebuit
rezolvat după instalare a fost ieșirea audio, care poate fi reparată
selectând ieșirea corectă din setările KDE (selectați
<code>Jasper Lake HD Audio Pro</code> sau <code>[...] Pro 1</code>
pentru căști). Atât ecranul tactil + stylus cât și modul tabletă
funcționează perfect, inclusiv rotirea automată a ecranului. Ambele
camere web sunt recunoscute (acest laptop are și o cameră exterioară pe
care o poți folosi în modul tabletă), microfonul funcționează fără
probleme, iar sistemul este foarte stabil. Procesul a fost identic și
pentru noua instalare, iar rezultatul la fel de plăcut. Scriu chiar
acest articol de pe acest Chromebook!</p>
<h3 id="xfce-pe-un-chromebook">XFCE pe un Chromebook</h3>
<p>Desigur, XFCE nu are toate funcțiile pe care le are un desktop mai
„modern” cum ar fi KDE sau GNOME, dar este surprinzător de rapid și ușor
de folosit. Pe parcurs, a devenit desktopul meu preferat.</p>
<div class="pic">
<p><img src="../res/asus-laptop.jpg"
title="Laptopul după instalarea Linux" /></p>
<p>Laptopul după instalarea GNU/Linux</p>
</div>
<p>Pentru luarea de notițe, am încercat câteva programe până am ajuns la
<a href="https://github.com/xournalpp/xournalpp">Xournal++</a>, care
recunoaște stylusul fără probleme și are toate uneltele de care am
nevoie.</p>
<div class="pic">
<p><img src="../res/asus-xournal.jpg"
title="Programul Xournal++ pentru notițe" /></p>
<p>Programul Xournal++ pentru notițe, desene și adnotarea PDF-urilor</p>
</div>
<hr />
<p>În concluzie, sunt foarte mulțumit de această achiziție, iar
instalarea Linux pe un astfel de laptop îi arată potențialul adevărat.
Procesorul său (intel Celeron) pare destul de bun pentru a rula
aplicații grafice sau de birou ușoare și chiar unele jocuri simple
(personal, am încercat doar Mahjongg și Tetris :p).</p>
	<hr/>
	<p>email: <code>negoitescu [arond] tutamail [punct] com</code></p>
	</div>
</body>
</html>
